Savaşın Soldurduğu Minik Yürekler
Çocukluğunuzu düşündüğünüzde neler canlanıyor zihninizde? Oynadığınız oyunlar mı,
bisiklete binip evinizin  etrafında dolaştığınız anlar mı,  yoksa parkta kaydıraktan kaydığınız
güneşli bir yaz günü mü? Çocukluğumu düşündüğümde ilk aklıma gelenler mutlu anılarım.
Bisikletten düştüğümde babamın beni kucaklayışı, annemle gezmeye çıktığım günlerde annemin
bana aldığı pamuk şeker, yüzmeyi öğrendiğim ilk gün ve daha fazlası… Bunlar bir zamanlar
mutluluktan gözlerimin parladığı anlardan yalnızca birkaçı. O zamanlar dünya üzerindeki diğer
insanları umursamadan yalnızca kendi mutluluğumu düşünür ve hissederdim. Dünyanın farklı bir
yerinde hiçbir zaman benim kadar mutlu olamamış ve olamayacak olan diğer çocuklar aklımın
ucundan bile geçmezdi. Beni mutlu eden o pamuk şekere belki de hiç sahip olamayacaklarını,
evlerinin tepelerine atılan bombaları, o bombalar yüzünden öldüğü için yere düştüklerinde onları
kaldıracak bir babaları olmayışını umursamazdım. Tarih boyunca, savaşları başlatan insanlar da
benim gibi çocukları umursamamışlar. Oysa savaş açtıkları, çatıştıkları kişiler düşmanları değil;
çocuklar olmuştur her zaman. Savaşlarda asıl zarar gören, incinen hep çocuklardır. Bu yüzden,
savaşların asıl kaybedenleri de hep çocuklardır. Canlarının yandığı tek an benim gibi bisikletten
düştükleri an olmalıyken, masum yürekleri paramparça olan çocuklardır. Anneleri hayatını bir zalimin kurşunu veya üzerine düşen bir bomba yüzünden kaybettiği için belki de hiç pamuk
şeker yiyemeyecek olan yine aynı çocuklar.
Bense onların masum yüreklerinin hatırına dönen dünyada, çocukluğumda olduğu gibi,
onların varlığına sırtımı çevirerek mutluluğumu sürdürmeye devam ediyorum. Onların yaşadığı
dehşetten haberim yokmuş gibi belki de hiçbir zaman sahip olamayacakları mutluluğun tadını
çıkarıyorum.  Belki  onları  umursamadığımı  düşüneceksiniz.  Onların  hayatını  ellerinden  alan
büyükler  kadar  acımasız  olduğumu  söyleyeceksiniz  belki.  Ancak,  aslında  bir  çoğunuz  da
benimle aynı şeyi yapıyorsunuz: Yalnızca seyirci kalıyorsunuz. Sizin de yaptığınız, tıpkı benim
gibi, kendi köşenizde olanları seyretmek, savaş çocuklarının hayatlarının yitip gidişini göz ardı
edip kendi mutluluğunuzu yaşamak.
Bazen dünyanın başka bir yanında aslında bir yıkımın yaşandığı düşüncesi sarar aklımı.
Sonrasında birçoğunuzun bu düşünceleri kafanızdan atmak için kullandığınız bahaneler doldurur
zihnimi. “Elimden ne gelir ki?” derim kendi kendime. O çocukların yaşadığı dramı tasavvur
etmek bile ürkütücü olduğu için kendimi rahatlatacak, beni mutluluğuma tekrar kavuşturacak
telkinlerde  bulunurum  kendi  kendime.  Oysa  içimden  bir  ses,  asıl  yapmam  gerekenin  o
düşünceleri  kafamdan  atmak  yerine  daha  fazla  düşünmek  olduğunu  söyler.  Aynı  ses;  o
çocukların  yaşadığı  dehşeti,  minik  yüreklerinin  nasıl  solup  gittiğini  sürekli  hatırlamam
gerektiğini tekrarlar. “Bu dünya sen ve senin çevrendekilerden ibaret değil!” der bana.
İşte böyle bir zamanda gördüm Picasso’nun Guernica tablosunu. Bu yazıyı yazmama
neden  olan,  benim  aksime  mutlu  bir  çocukluğa  sahip  olmamış  ve  olamayacak  çocukları
düşünmemi sağlayan bu tabloydu.  Onların mutlulukla değil de savaşla geçen çocukluğunun
yanında benim yaşadığım mutluluğun ne kadar boş ve anlamsız olduğunu hissettim ilk defa.
Bunca zaman “Elimden ne gelir ki?” diye bahaneler üretmişken aslında neler yapabileceğimi
fark ettim. Tıpkı Picasso gibi bir tablo yapabilirim ya da çocukluğunu yaşamadan büyüyen
masum kalpleri anlatan bir şiir yazabilirim. Bunları yapamasam bile yapmamam gereken şeyi
artık çok iyi biliyorum: Unutmamak. Yapmam gereken şey onların varlığından, hayatlarının
solup  gidişinden  haberim  yokmuş  gibi  davranmamak;  onlara  sırtımı  dönmemek.  Bu  yazıyı
okursanız siz de hatırlayın savaş çocuklarını. Onların ellerinden alınan çocukluklarını düşünün
ve unutmayın bir daha varlıklarını.